---
layout: post
title: "Ku wa Mbere | Guhuza Umutima"
date: 2017-04-23 00:01:28 +0200
categories: Kuwambere
description: Soma amagambo ari mu 1 Petero 3:8–12. Mbese icyo Petero avuga ku birebana n’uburyo Abakristo bagomba kubaho ni iki? Icyo agarukaho yanditseho mu 1 Petero 2:20, 21 ni ikihe?
---

<p class="umunsi">KU WA MBERE, 23 MATA IGICE CYA BIBILIYA: IMIGANI 24</p>

<p align="center"> GUHUZA UMUTIMA </p>

Soma amagambo ari mu 1 Petero 3:8–12. Mbese icyo Petero avuga ku birebana n’uburyo Abakristo bagomba kubaho ni iki? Icyo agarukaho yanditseho mu 1 Petero 2:20, 21 ni ikihe?

Petero atangira abasaba “guhuza umutima” bose (homophrones). Ntabwo avuga ko bagomba kumera kimwe, ku buryo buri wese agomba gutekereza, gukora no kwemera nk’uko mugenzi we abikora. Urugero rusumba izindi rw’iki gitekerezo ruboneka mu 1 Abakorinto 12:1–26, muri iyi mirongo Pawulo avuga ko  umubiri ugizwe n’ingingo nyinshi, amaboko n’amaso ariko na none itorero rigizwe n’abantu bafite impano za Mwuka zitandukanye zikorera hamwe kugira ngo habeho abagize itorero bafite ubumwe.

Ni byo koko, kugera kuri bene ubwo bumwe ntabwo buri gihe biba byoroshye, nk’uko amateka y’itorero rya Gikristo abigaragaza, akaba ari yo mpamvu Petero yihanangiriza abizera kudapfa kwemera ibyo babwiwe. Abwira abasomyi b’ubutumwa bwe uburyo bashobora guhishura no kugaragaza iby’ubwo Bukristo bw’intangarugero. 

Urugero, mu byo Abakristo bakora byose bagomba kubabarana na bagenzi babo (1Petero 3:8). Kubabarana bishatse kuvuga ko igihe Umukristo umwe ababaye, abandi na bo bagomba kubabarana na we; undi Mukristo na we yanezerwa, abandi Bakristo bakanezeranwa na we (gereranya 1 Abakorinto 12:26). Kubabarana n’abababaye bidushoboza kubona ibintu uko abandi babibona. Iyo ikaba ari intambwe ikomeye yerekeza ku bumwe. Petero na none yongera kuvuga ko tugomba gukundana (1 Petero 3:8). Yesu ubwe yavuze ko ikizagaragaza ko abantu ari abigishwa be nyakuri ari uko bakundana (Yohana 13:35). Byongeye, Petero avuga ko Abakristo bagomba kugirirana impuhwe mu gihe bahuye n’ibibarushya no mu gihe bagaragayeho intege nke. 

“Mubambe inarijye; mutekereze ko abandi babarusha kuba beza. Niho muzaba umwe muri Kristo Yesu. Imbere y’ab’ijuru n’imbere y’itorero n’isi muzaba abahamya batagishwa impaka ko muri abahungu n’abakobwa b’Imana. Imana izahabwa icyubahiro ku bw’urugero rwiza mutanga” Ellen G. White, Testimonies for the Church, (Ibihamya by’Itorero) vol. 9, p. 188.

 Ni kangahe dukora ibyo Petero avuga hano, by’umwihariko umugabane uvuga ibyo “kutitura inabi abandi batugiriye” (1 Petero 3:9)? Mbese gupfa ku narijye tugomba gupfa ni ukuhe kugira ngo dukurikize aya magambo? Ni mu buhe buryo dushobora gupfa urwo rupfu? (Abagalatiya 2:20.)
