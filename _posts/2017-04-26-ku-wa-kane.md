---
layout: post
title: "Ku wa Kane | IBYAHA BYA KAMERE"
date: 2017-04-26 00:01:28
categories: Kane
description: Mu gukora urutonde rw’ibintu bibi abantu bakoze mu gihe cyashize n’ibyo baretse bamaze kwizera Yesu, Petero na none akora urutonde rw’ibishobora kwitwa “ibyaha by’ubusambanyi.”
---

<p class="umunsi">KU WA KANE, 26 MATA IGICE CYA BIBILIYA: IMIGANI 27  </p>

<p align="center"> IBYAHA BYA KAMERE </p>

Mu gukora urutonde rw’ibintu bibi abantu bakoze mu gihe cyashize n’ibyo baretse bamaze kwizera Yesu, Petero na none akora urutonde rw’ibishobora kwitwa “ibyaha by’ubusambanyi.”
	
Ongera usome amagambo ari mu 1 Petero 4:3.  Mbese ibindi Petero yashyize kuri urwo rutonde ni ibiki?

Hari amagambo abiri afite ubusobanuro bw’ubusambanyi: “gushayisha” (aselgia risobanurwa ngo “gushayisha”)  “irari” (epithumia, risobanuye “irari” cyangwa  “kwifuza”). 

Nyamara, ibyo byose biroroshye kugira ngo Umukristo agaragaze uko atari ku bijyanye n’iby’ubusambanyi. Ntabwo Bibiliya irwanya kuryamana kw’abashakanye. Ahubwo ibitandukanye n’ibyo, Imana yaremye imyanya ndangagitsina, maze iha umuntu kuryamana n’uwo bashakanye kugira ngo bibabere umugisha ukomeye. Muri Edeni, kuryamana kw’abashakanye kwari kuriho, isi ikiremwa. “Ni cyo gituma umuntu azasiga se na nyina, akabana n’umugore we akaramata, bombi bakaba umubiri umwe.  Kandi uwo mugabo n’umugore we bombi bari bambaye ubusa, ntibakorwe n’isoni” (Itangiriro 2:24, 25). Ni cyo cyagombaga kuba kimwe mu by’ingenzi byari guhuza umugabo n’umugore bakiyemeza kubana mu kubaho kwabo kose bikazagira urufatiro rwiza rwo kurera abana. Kandi uko kuba umwe no komatana byagombaga no kugaragaza icyo Imana ishaka ku bantu bayo (Yeremiya 3, Ezekiyeli 16, Hoseya 1–3).

Mu mwanya wabyo ukwiriye, kuryamana kw’umugabo n’umugore bashakanye ni umugisha utangaje; ariko mu mwanya udakwiriye, bishobora kuba imwe mu mbaraga kirimbuzi ku isi. Ingaruka zibabaje cyane tubona hirya no hino zirenze ubwenge bw’umuntu. Ni nde muri twe utazi iby’abantu barimbutse bazize kwangiza iyi mpano itangaje?	
 
Ni iki aya masomo akurikira ahuriyeho? 2 Samweli 11:4, 1 Abakorinto 5:1, Itangiriro 19:5, 1 Abakorinto 10:8.

Ni byo koko, usibye no kubisoma muri Bibiliya, nta muntu n’umwe utabasha gusoma cyangwa ngo yiyumvire inkuru z’agahinda n’imibabaro byatewe n’ibyo byaha. Nyamara tugomba kubyitondera na byo. Nta gushidikanya, ibyaha bimeze bityo bishobora kuzanira abantu ingaruka mbi cyane, nyamara abantu ntibabyemera. Ariko icyaha ni icyaha, kandi urupfu rwa Kristo rutwikira n’ibyaha by’ubusambanyi. Nk’Umukristo, ugomba kwitonda, by’umwihariko kuri iki kibazo gishishana, kugira ngo umenye neza ko “wabanje gukura umugogo mu jisho ryawe, ngo ubone gutokora agatotsi kari mu jisho rya mwene so” (Luka 6:42).
