---
layout: post
title: "Mwambaye kwicisha bugufi"
date: 2017-05-10 00:01:28
categories: Kane
description: Mu gihe cya kera Petero yabayemo, abantu bari barishyize mu nzego babarizwamo. Umuyobozi wabaga ari ku rwego rwo hejuru yabaga afite icyo uyu munsi twakwita ubutware.
---

<h2 align="center">KU WA KANE, 10 GICURASI</h2>

<p align="center"> MWAMBAYE KWICISHA BUGUFI </p>


Mu gihe cya kera Petero yabayemo, abantu bari barishyize mu nzego babarizwamo. Umuyobozi wabaga ari ku rwego rwo hejuru yabaga afite icyo uyu munsi twakwita “ubutware.” Ahabazengurutse habaga hacucitse abandi bantu bo ku rwego rwo hasi, kandi urwego rwabaga ari urwo hasi hanyuma y’izindi rwabaga ari urw’inkoreragahato. Kwicisha bugufi rero, yari inyifato ikwiriye uwo mu rwego rwo hasi yagombaga kugira imbere y’uwo mu rwego rwo hejuru. Ijambo ry’Ikigiriki rivuga kwicisha bugufi ririmo ubusobanuro bw‘ “uworoheje”, “udafite agaciro”, “umunyantege nke”, “n’umukene.” Rivuga abantu badafite urwego babarizwamo n’ububasha mu muryango w’abantu. Ahandi hantu hatari mu bayoboke b’idini ya Kiyuda n’iy’Abakristo, ijambo kwicisha bugufi ryahuzwaga n’abo bantu bo ku rwego rwo hasi, kandi igikorwa cyo kwicisha bugufi nticyari inyifato ihesheje ishema ab’umudendezo ku buryo bagombaga kuyigira byanze bikunze.  
	
Soma amagambo ari mu 1 Petero 5:5–7. Ukurikije igihe n’icyerekezo bari barimo, ni kintu ki kigaragara cyane ku birebana n’ibyo Petero yanditse hano?


Muri Bibiliya, kwicisha bugufi bigaragarira mu wundi mucyo utandukanye n’uburyo kwagaragaraga mu gihe no mu muco w’abo mu gihe cya Petero.

Petero yavuze amagambo ari mu gitabo cy’Imigani 3:34 (Isezerano rya Kera ryo mu Kigiriki), ayo magambo akaba na none yaravuzwe muri Yakobo 4:6. Mu Isezerano rya Kera, bimwe mu byo Imana yakoze mu Mateka ni ugucisha bugufi abakomeye n’abanyagitinyiro (Yesaya 13:11, 23:9, Yobu 40:11).

Inyifato y’umuntu ikwiriye imbere y’Imana ni ukwicisha bugufi. “Nuko mwicishe bugufi muri munsi y’ukuboko gukomeye kw’Imana, kugira ngo ibashyire hejuru mu gihe gikwiriye.” (1 Petero5:6).

Kwicisha bugufi, aho kugira ubwibone, ni byo bigomba kuranga imibanire y’Abakristo, bitari hagati yabo n’Imana gusa, ahubwo no hagati yabo ubwabo (1 Petero5:5). 

Abakristo ndetse n’abayobozi b’Abakristo bazi neza ko ari abanyabyaha bakijijwe n’ubuntu bw’Imana. Muri iki cyerekezo cy’ingenzi cyane rero, twese turangana kandi twese tugomba gucishwa  bugufi imbere y’umusaraba. Kandi uko kwicisha bugufi kugomba kugaragarira mu mibanire yacu n’abandi, by’umwihariko abo tuyobora. Nta gushidikanya buri muntu wese agomba guca bugufi imbere y’Imana, Umuremyi w’ijuru n’isi. Na none kandi birashoboka korohera umuntu kwicisha bugufi imbere y’abantu bo mu rwego rwo hejuru kuturusha, badufiteho ububasha, kandi baturusha kuba mu myanya “ikomeye” mu muryango w’abantu. Ikigeragezo nyacyo kiza iyo tugaragarije ukwicisha bugufi abari mu nzego zo hasi ugereranyije n’izo turimo, abatadufiteho ububasha. Uko ni ko kwicisha bugufi Petero avuga aha ngaha.

<p class="ikibazo">Mbese umusaraba n’icyo uhagarariye bivuze iki gishobora gutuma duhora twicisha bugufi?</p>
