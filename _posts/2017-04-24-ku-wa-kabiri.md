---
layout: post
title: "Ku wa Kabiri | Kubabarizwa Mu Mubiri"
date: 2017-04-24 00:01:28
categories: Kabiri
description: Ni byo Yesu yapfuye azize ibyaha byacu, kandi ibyiringiro by’agakiza kacu bibonerwa muri we gusa no mu gukiranuka kwe, bikadutwikira kandi bigatuma tugaragara nk’abakiranutsi mu maso y’Imana. Kubera Yesu, “mwemerwa imbere y’Imana nk’abataracumuye”.—Ellen G. White, Steps to Christ, p. 62.
---

<p class="umunsi">KU WA KABIRI, 24 MATA IGICE CYA BIBILIYA: IMIGANI 25 </p>

<p align="center"> KUBABARIZWA MU MUBIRI </p>

Ni byo Yesu yapfuye azize ibyaha byacu, kandi ibyiringiro by’agakiza kacu bibonerwa muri we gusa no mu gukiranuka kwe, bikadutwikira kandi bigatuma tugaragara nk’abakiranutsi mu maso y’Imana. Kubera Yesu, “mwemerwa imbere y’Imana nk’abataracumuye”.—Ellen G. White, Steps to Christ, p. 62.
Ariko ubuntu bw’Imana ntiburangirana no kuvuga ko ibyaha byacu bibabariwe gusa. Imana idushoboza no gutsinda ibyaha.

Soma amagambo ari mu 1 Petero 3:18, 21; 1 Petero 4:1, 2, no mu gitabo cy’Abaroma 6:1–11.  Mbese isano iri hagati yo kubabazwa no gutsinda icyaha ni iyihe? 

Hari ijambo rito ry’Ikigiriki rikoreshwa mu 1Petero 3:18 rishimangira imiterere y’igitambo gishyitse cya Yesu. Iryo jambo ni hapax, risobanurwa ngo “rimwe na rizima”. Petero akoresha ijambo hapax ashimangira uburyo Yesu yababajwe ndetse akadupfira. 

Iyi nteruro nto: “Nuko ubwo Kristo yababarijwe” iri mu 1 Petero 4:1 ihuza 1 Petero 4:1, 2 n’ibyavuzwe mu 1 Petero 3:18–22. Mu masomo abanza, Petero avuga ko Yesu yababarijwe ibyaha byacu kugira ngo atwegereze Imana (1 Petero3:18), kandi ko “na n’ubu amazi ari yo akibakiza namwe mu buryo bw’igishushanyo cyo kubatizwa” (1 Petero 3:21).

Umubatizo rero, ahari ni wo uri mu cyerekezo cyatuma tudasobanukirwa amagambo Petero yavuze”. . . Umaze kubabazwa mu mubiri aba atandukanye n'ibyaha”.” (1Petero 4:1). Binyuze mu mubatizo, Umukristo agira uruhare mu mibabaro no mu rupfu rwa Yesu ndetse no kuzuka kwa Yesu; Umukristo aba yahisemo “kubaho igihe asigaje kubaho adakurikiza ibyo abantu bashaka, ahubwo akurikiza ibyo Imana ishaka” (1Petero 4:2). Ibyo bishobora kugerwaho gusa habayeho kwiyegurira Imana buri munsi no kubamba “kamere n’ibyo irarikiza n’ibyo yifuza byose” (Abagalatiya 5:24).

Mu rwandiko rw’Abaroma 6:1–11, Pawulo avuga ko umubatizo uhuza Abakristo na Yesu mu rupfu rwe no mu kuzuka kwe. Iyo tubatijwe tuba dupfuye ku byaha. Ubu rero, dukeneye ko uko gupfa ku cyaha kugaragarira mu mibereho yacu. Amagambo ya Pawulo agira ati: “Namwe ni uko, mujye mwemera ko mwapfuye ku byaha, mukaba muriho ku bw'Imana mubikesha kuba muri Kristo Yezu.” (Abanyaroma 6:11). Aya magambo yerekana ibanga ry’imibereho ya Gikristo.

Mbese  ni ryari uherutse kwibona ubwawe “ upfa kuri kamere” ugira ngo urwanye icyaha?  Mbese igisubizo cyawe kikubwira iki ku birebana n’imibereho ya Gikristo?

