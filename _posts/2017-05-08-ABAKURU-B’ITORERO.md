---
layout: post
title: "Abakuru b'Itorero"
date: 2017-05-08 00:01:28
categories: kabiri
description: Petero atangiza amabwiriza aha abakuru b’itorero agaragaza ko na we ari umukuru w’itorero mugenzi wabo. Na none azirikana ibintu bibiri bimureba Yiboneye imibabaro ya Kristo, kandi yiringiye kuzagabana ikuzo rizahishurwa
---

<h2 align="center">KU WA KABIRI, 8 GICURASI</h2>

<p align="center"> ABAKURU B’ITORERO </p>

<p class="icyokwibukwa">Soma amagambo ari mu 1 Petero 5:1–4. Ni ubuhe buryo abayobozi bagomba kwita  ku nshingano mu itorero?  Mbese twahuza dute ayo mahame na buri wese muri twe, mu nshingano twaba dufite zose?</p>


Petero atangiza amabwiriza aha abakuru b’itorero agaragaza ko na we ari umukuru w’itorero mugenzi wabo. Na none azirikana ibintu bibiri bimureba: Yiboneye imibabaro ya Kristo, kandi yiringiye kuzagabana ikuzo rizahishurwa. Mu kuvuga ibyo, Petero agaragaza ikintu cya mbere kigomba kuboneka mu biranga umukuru w’itorero cyangwa umuyobozi: Umuyobozi agomba gusobanukirwa akamaro k’imibabaro Kristo yagize mu cyimbo cyacu n’uburyo bitanga ibyiringiro bikomeye kuri twe.

Petero asanisha inshingano y’umukuru w’itorero n’iy’umwungeri wita ku mukumbi w’Imana. Kugereranya itorero n’intama kwe bivuze ko, kimwe n’intama, abizera na bo rimwe na rimwe bashobora kuyoba bakazimira. Bityo bari bakeneye umushumba wabayobora akabagarura mu itsinda no kubafasha gukorera hamwe na ryo mu bumwe. Umuyobozi na we agomba gukora nk’icyitegererezo cyiza cyo kwicisha bugufi cy’uburyo Umukristo agomba gukora.

Ni uwuhe muburo tubona hano ubwirwa abashumba? Yeremiya 10:21, Ezekiyeli 34:8–10, Zekariya 11:17.

Inshingano ikomeye y’ubuyobozi bwa Gikristo ni ugukorana n’abantu bo mu itorero bufite kwihangana nk’uko umushumba yihanganira intama. Abakuru b’itorero bagomba guhuriza hamwe umukumbi bafite ubugwaneza ngo baramye kandi basangire ubutumwa bwiza bwa Yesu hamwe n’abashaka kumumenya no kumenya agakiza kabonerwa muri We. 

Na none Petero avuga ko abakuru b’itorero bagomba kugira umwete wo kureba kure badashyizweho igitutu. Ntabwo bihora byoroheye abantu kugira ngo bagire ubushake bwo kwishyiraho umutwaro wo kuyobora itorero. Ibyo bikunze kubaho by’umwihariko hafi y’ibihe byo gutora inama ndanga. Kugira ngo itorero rikore neza, hari umubare wihariye w’inshingano ugomba kuzura. Hari impamvu nyinshi zituma abantu benshi bifata mu kwemera inshingano z’ubuyobozi. Zimwe muri izo nshingano zisaba gutanga igihe kinini, kandi abantu bakwiriye gukora izo nshingano nta gushidikanya baba bafite ibindi byinshi bakora. Abandi bakumva ko batiteguye neza bihagije ku buryo bakora iyo nshingano. Ariko icyo Petero avuga ni uko mu gihe tubisabwe, tugomba kugira ubushake bwo kwemera kuyobora niba bishoboka.


