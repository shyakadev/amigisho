---
layout: post
title: "Ku wa Gatatu | Kuvuka ubwa Kabiri"
date: 2017-04-25 00:01:28
categories: Gatatu
description: Dufite ubugingo bushya muri Kristo, intangiriro nshya. Twavutse ubwa kabiri. Niba ibyo hari icyo bivuze, by’umwihariko ku bamaze kwemera Kristo bamaze gukura, bigomba kuba bivuze ko bazagira imibereho itandukanye n’iyo bari basanganwe mbere. Ni nde utarigeze yumva iby’abantu bahoze ari ab’isi bahuye na byo bikomeye barangiza bagahinduka bidasubirwaho babitewe na Yesu n’ubuntu bwe bukiza? 
---

<p class="umunsi">KU WA GATATU, 25 MATA IGICE CYA BIBILIYA: IMIGANI 26  </p>

<p align="center"> KUVUKA UBWA KABIRI </p>

Dufite ubugingo bushya muri Kristo, intangiriro nshya. Twavutse ubwa kabiri. Niba ibyo hari icyo bivuze, by’umwihariko ku bamaze kwemera Kristo bamaze gukura, bigomba kuba bivuze ko bazagira imibereho itandukanye n’iyo bari basanganwe mbere. Ni nde utarigeze yumva iby’abantu bahoze ari ab’isi bahuye na byo bikomeye barangiza bagahinduka bidasubirwaho babitewe na Yesu n’ubuntu bwe bukiza? 

Mu by’ukuri, nyuma yo kuvuga ku gupfa kuri kamere no ku bugingo bushya tubonera muri Yesu (kuba twarabatirijwe mu rupfu rwe no mu kuzuka kwe), noneho Petero arongera akavuga ku mpinduka umuntu agira. 

Soma amagambo ari mu 1 Petero 4:3–6. Impinduka ziba mu mibereho y’umuntu ni izihe, kandi abandi bantu babyitwaramo bate? 

Amagambo atatu Petero yakoresheje avuga ibyo kunywa ibisindisha ni “ kunywa inzoga nyinshi”, “gusinda”, “ gushayisha”. Kugira ngo ayo magambo tuyavuge mu mvugo y’iki gihe, twavuga ko ibyo gushayisha k’umuntu birangiye. Mu by’ukuri rero, dushingiye ku byo Petero avuga, impinduka Umukristo agira zigomba kuba zikomeye ku buryo abari bazi uwo Mukristo mu bihe byashize“, batangazwa” n’uko atagifatanya na bo gushayisha (1 Petero 4:4). Uko ni ko dushobora kuboneraho aha ngaha tugahamiriza abatizera tutababwirije. Imibereho y’Umukristo wubaha Imana ishobora guhamya kurusha ibibwirizwa byose byo ku isi.

Mbese Petero avuga iki muri aya masomo ku birebana n’urubanza?


Aha ngaha, kimwe n’ahandi muri Bibiliya (Yohana 5:29, 2Abakorinto 5:10, Abaheburayo 9:27), Petero asobanura neza ko hazabaho umunsi w’urubanza rushingiye ku byo abantu bakoreye mu mubiri (1 Petero 4:2). Iyo Petero avuga iby’uko n’abapfuye “babwirijwe ubutumwa bwiza” (1 Petero4:6), yabaga avuga ko n’abantu bapfuye mu gihe cyashize, babumenye bakiriho, bakagira amahirwe yo kumenya ubuntu bukiza bw’Imana. Bityo, na bo Imana ishobora kubacira urubanza ntawe irenganyije. 
 
Nk’uwizera Yesu se, ubaho ute mu buryo butandukanye n’uko wari uriho mu gihe wari utaramwizera? Mbese itandukaniro Yesu yatumye ugira mu mibereho yawe ni irihe? 

