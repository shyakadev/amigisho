---
layout: post
title: "Ubuyobozi bukorera abandi"
date: 2017-05-09 00:01:28
categories: Gatatu
description: Yesu yarabihanganiye ntiyacyaha ukwikunda bagaragaje bashaka  isumbwe kuri bagenzi babo. Yarebaga ibiri mu mitima yabo, amenya uko bamunambyeho. Urukundo rwabo ntirwari urukundo rusanzwe rwa kimuntu; nubwo rwari rwarandujwe n’isi binyuze muri abo bantu rwagaragariragamo, ahubwo rwakomokaga
---

<h2 align="center">KU WA GATATU, 9 GICURASI</h2>

<p align="center"> UBUYOBOZI BUKORERA ABANDI </p>



<p class="icyokwibukwa">Soma amagambo ari mu 1 Petero 5:3 no muri Matayo 20:24–28. Mbese amahame akomeye agenga ubuyobozi bwa Gikristo aboneka muri aya masomo ni ayahe? </p>

Mu rurimi rw’Ikigiriki ijambo ry’imena dusanga mu 1 Petero 5:3 ni katakurieuontes. Iryo jambo na none riboneka muri Matayo 20:25 kandi risobanurwa ngo “gutegekana ubukana” cyangwa “gutegekesha igitugu”. Bityo, amabwiriza abayobozi bahabwa ari mu 1 Petero 5:3 agomba kuba yarasobanuwe ngo, “ntugategekeshe igitugu abo ushinzwe kuyobora” kandi asa n’ayo Yesu yavuze muri Matayo 20:25.

Matayo 20:20–23 hatanga icyerekezo cy’imigani Yesu yavuze muri Matayo 20:24–28. Umubyeyi wa Yakobo na Yohana yasanze Yesu afite icyifuzo cy’uko, ubwo Yesu azimika ubwami bwe, umuhungu we umwe azicara iburyo bwe undi ibumoso.

“Yesu yarabihanganiye ntiyacyaha ukwikunda bagaragaje bashaka  isumbwe kuri bagenzi babo. Yarebaga ibiri mu mitima yabo, amenya uko bamunambyeho. Urukundo rwabo ntirwari urukundo rusanzwe rwa kimuntu; nubwo rwari rwarandujwe n’isi binyuze muri abo bantu rwagaragariragamo, ahubwo rwakomokaga ku isoko y’urukundo rwe rukiza. Ntiyabacyashye, ahubwo yashatse kubahugura no kubatunganya.”-Ellen G. White,Uwifuzwa Ibihe Byose , p. 368.

Yesu yasobanuye ko uwo mwanya w’icyubahiro utangwa na Se, atari We uwugaba. Ariko akomeza asobanura ko itandukaniro rikomeye riri hagati y’ubwami bwe n’ubw’amoko y’abanyamahanga, ari imiterere y’umuyobozi ukwiriye mu ngoma Ye. Abifuza kuyobora mu bwami bwa Yesu bagomba guhinduka abagaragu kuko abayobozi bo mu bwami bwa Yesu bagomba kumera nka We. " Nk’uko Umwana w’umuntu ataje gukorerwa, ahubwo yaje gukorera abandi no gutangira ubugingo bwe kuba incungu ya benshi.”"(Matayo 20:28). Bityo, Petero ararikira abayobozi b’itorero kugera kuri urwo rugero: kwitanga no kutikubiraho byagaragariye muri Yesu bigomba kugaragarira no muri bo. 

<p class="icyokwibukwa">Soma amagambo ari mu rwandiko rw’Abafilipi 2:4–8. Ni mu buhe buryo ibyo Pawulo avuga hano bihuye n’ibyo Petero yanditse? Ikirushaho kuba ingenzi, ni mu buhe buryo dushobora gukora ibyo twahamagariwe gukora muri aya masomo?
</p>
